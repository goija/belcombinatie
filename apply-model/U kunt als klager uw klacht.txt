U kunt als klager uw klacht op grond van artikel 12 van het Wetboek van Strafvordering (Sv) indienen bij het gerechtshof. Dit kan per post of per e-mail.

Inhoud klaagschrift
Een klaagschrift is een brief waarin u uw klacht beschrijft. Geef in de brief in ieder geval de volgende informatie:

het nummer dat de officier van justitie (parketnummer) of de politie (mutatienummer) aan de zaak heeft gegeven
om welk politiebureau of om welke vestiging van het Openbaar Ministerie (arrondissementsparket) het gaat
om welk strafbaar feit het gaat
wie volgens u vervolgd moet worden (de beklaagde)
waarom u het niet eens bent met de beslissing van het Openbaar Ministerie om deze persoon niet te vervolgen
het adres waarop u bereikbaar bent, voor brieven van het gerechtshof
Mee te sturen documenten
Heeft u een brief van de officier van justitie ontvangen waarin staat dat hij niet tot (verdere) vervolging overgaat? Stuur hiervan dan een kopie mee.

Klaagschrift versturen
Onderteken de brief en zet de datum erbij. Stuur de brief en documenten naar het juiste gerechtshof. Deze moet in hetzelfde gebied liggen als het betrokken politiebureau of OM-vestiging. Vermeld op de envelop: Klacht art. 12 Sv.

Advocaat niet verplicht
Voor het schrijven en indienen van een klaagschrift volgens artikel 12 Sv heeft u geen advocaat nodig. Maar het mag wel.


